Головна " Музеї " Софійський музей " Графіті
Графіті
Свята Софія доносить до нас живий голос наших пращурів. На її стінах виявлено понад сім з половиною тисяч графіті ХІ – початку ХVIII ст. – неофіційних написів і рисунків, залишених у давнину на фресках кліриками й мирянами. Такої кількості графіті не знайдено в жодному храмі. Це засвідчує значення Св. Софії в історичному та повсякденному житті народу. Дослідниками і відкривачами більшості графіті є науковці заповідника д.і.н. Сергій Висоцький (1923 – 1998) та сучасний дослідник д.і.н. Вячеслав Корнієнко (нар. 1979).
В. Корнієнко  досліджує графіті.
На княжих хорах виявлено графіті з іменами княгині Олисави та її онуків – матері й синів князя Святополка Володимировича, зроблені на їхнє замовлення в 1019 р. До цього ж року відносяться й графіті, написані отроками (дружинниками) новгородського посадника Костянтина Добринича, які були у війську Ярослава Мудрого, що, прийшовши з Новгорода, сів на київський стіл у 1019 р. Цікавими є й записи про грім, що прогуркотів 3 березня 1052 р., про "успіння" Ярослава Мудрого 20 лютого 1054 р., про поставлення в митрополити "русина" Іларіона 12 лютого 1051 р., про мир на Желяні, укладений наприкінці ХІ ст. між князями Святополком Ізяславичем, Володимиром Мономахом і Олегом Святославичем, які правили  тоді в трьох головних центрах Русі-України  – Києві, Переяславі й Чернігові. Найдавніші датовані написи 1018/21, 1019,  1022 (три написи),  1023, 1028, 1033 (три написи) та 1036 рр., виявлені на фресках в різних місцях собору, неспростовно свідчать про появу Софії в другому десятиріччі ХІ ст. Серед графіті – перша відома нам купча ХІІ ст., що засвідчує купівлю "княгинею Всеволодовою" Боянової землі. Ця земля, куплена Марією Мстиславівною – дружиною київського князя Всеволода Ольговича,  – можливо, належала славетному співцю-сказителю Бояну, що згадується в "Слові о полку Ігоревім". Унікальну інформацію містять й інші графіті – це цілий літопис життя храму, Києва і  всієї Русі-України. Середньовічні написи-графіті свідчать, що розмовною мовою Русі була саме українська мова*.
З 2010 по 2020 рр., за авторством В. Корнієнка видано повний корпус графіті Софії Київської , що складається з 10 частин у 12-ти книгах.
___________________________________________________________________________________________________________________________________________________________________________________________
