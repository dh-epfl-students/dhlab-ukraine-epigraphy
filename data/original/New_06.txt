7500 графіті Софії Київської у 12 книгах В'ячеслава Корнієнка
22.02.2021
Наприкінці грудня 2020 року світ побачили два томи заключної частини дослідження доктора історичних наук, заступника генерального директора з наукової роботи Національного заповідника "Софія Київська" В'ячеслава Корнієнка "Корпус графіті Софії Київської". Загалом упродовж останніх десяти років дослідник вивчив та опрацював понад 7500 графіті XI-XVIIІ століть.
Стіни Софійського собору — свідки багатовікової історії. На їх площинах упродовж семи століть відвідувачі храму залишали свої записи: молитви, поминання, малюнки тощо, завдяки яким можна детальніше дізнатися про минуле нашої держави. Деякі з них були видряпані на стінах ще до розпису храму. Серед найцікавіших софійських графіті — запис про смерть Ярослава Мудрого, софійська абетка, автограф Володимира Мономаха та багато-багато інших.
У першій книзі останньої частини дослідження В'ячеслав Корнієнко опублікував результати вивчення 595 графіті на фресках північної сходової вежі та північних хорах Софійського собору, а також на фасадній штукатурці північної групи куполів храму. У другій — 728 дипінті та графіті на фресках південних хорів та південної сходової вежі.
Почали вивчати графіті Софійського собору у 20-30-х роках ХХ століття, проте їх планомірні дослідження почались уже після Другої світової війни — від 1957 року протягом 23 років на цій ниві працював патріарх української епіграфіки Сергій Висоцький, який опублікував понад 300 давніх графіті з Софії Київської. У 2006 році розпочато проєкт дослідження та публікації всіх збережених на стінах собору написів та малюнків від ХІ до початку XVIII століття. Публікація та презентація першої частини "Корпусу графіті Софії Київської" відбулась у 2010 році. Упродовж наступних десяти років дослідником графіті Вячеславом Корнієнком у десяти частинах (12 книгах) до наукового обігу введено майже 7500 графіті.
Придбати книги можна в крамницях на території Національного заповідника "Софія Київська".
Тим часом до друку готується інше дослідження "Графіті Кирилівської церкви". На сторінках книги розміщено майже 700 графіті ХІІ–XVIII століть, продовжуються дослідження графіті на фрагментах фрескового тиньку, що зберігаються у фондах заповідника.
Фото: з фейсбук-сторінки В'ячеслава Корнієнка
Джерело: Національний заповідник "Софія Київська"
Пов'язано
